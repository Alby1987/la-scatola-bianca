# Introduzione

*La Scatola Bianca* è un Gioco di Ruolo retroclone. In questo libro troverete le regole del gioco e non vi servirà nient'altro che matite, carta e dadi.

Riproduce le regole e le meccaniche del "Gioco di Ruolo Fantasy Originale" pubblicato nel 1974, la prima versione del "più famoso gioco di ruolo del mondo".

### Cos'è un gioco di ruolo?

Un gioco di ruolo, abbreviato spesso in GDR o RPG (dall'inglese role-playing game), è un gioco dove i giocatori assumono il ruolo di uno o più personaggi e tramite, la conversazione e lo scambio dialettico, creano uno spazio immaginato dove avvengono fatti ed eventi fittizi in un'ambientazione narrativa che può ispirarsi a un romanzo, a un film o a un'altra fonte creativa, storica, realistica o di pura invenzione. Le regole di un gioco di ruolo indicano come, quando e in che misura, ciascun giocatore può influenzare lo spazio immaginato.

Un giocatore detto Arbitro conduce la sessione di gioco, crea l'ambientazione e le situazioni in cui si trovano i loro personaggi, chiedendo loro cosa intendono fare. I giocatori dichiarano le azioni che compiono i loro personaggi, descrivendole o recitandole. L'Arbitro decide quindi il risultato di queste azioni, in coerenza con l'ambientazione e le regole del gioco. Le azioni intraprese nel gioco hanno successo o falliscono secondo un sistema di regole formali e di linee guida.

### Cos'è un Retro-Clone? 
*La Scatola Bianca* non è solo un gioco di ruolo. È specificamente un retroclone.

I retrocloni sono progettati per coprire due funzioni. Da un lato permettono di giocare a un gioco ormai da tempo fuori stampa, riproducendone le meccaniche e l'esperienza di gioco in modo fedele. Questo consente a chi non può aver giocato la versione originale (anche per motivi anagrafici) di giocare con lo stile e le regole di un tempo. Dall'altro lato, un retroclone permette di produrre materiale per il gioco clonato sapendo che sarà anche compatibile (con alcuni cambiamenti minori nella terminologia) con il vecchio gioco. 

### Perché giocare La Scatola Bianca?
Con l'ultima versione del "più famoso gioco di ruolo del mondo" sul mercato, ci si potrebbe chiedere quale sia lo scopo di giocare un clone della sua prima versione. Le motivazioni possono essere strettamente legate alla definizione di retroclone, ovvero potreste essere curiosi di provare il gioco per come è stato originariamente pensato, con regole concise e chiare in contrasto con i voluminosi giochi di ruolo moderni. 

Magari condividete le stesse fonti di immaginazione che ispirarono la scrittura di quel gioco: i racconti di Robert E. Howard, Fritz Leiber, Michael Moorcock e altri maestri della sword & sorcery.

La semplicità delle regole di *La Scatola Bianca* è ottima per introdurre nuove persone all'hobby. È sufficientemente semplice per essere giocato da bambini in età scolare, ma con una profondità sufficiente per essere apprezzato dagli adulti. È quindi un ottimo gioco per gruppi di amici e per famiglie.